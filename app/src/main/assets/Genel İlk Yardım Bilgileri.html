<html>
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>HTML with Custom Styles</title>
    <style>
    h2 {
        font-size: 18px;
        font-weight: bold;
        font-family: "Arial", sans-serif; /* Örnek bir font ailesi, dilerseniz değiştirebilirsiniz */
    }

    h3 {
        font-size: 16px;
        font-weight: bold;
        font-family: "Helvetica", sans-serif; /* Örnek bir font ailesi, dilerseniz değiştirebilirsiniz */
    }

    p {
        font-size: 14px;
        font-family: "Verdana", sans-serif; /* Örnek bir font ailesi, dilerseniz değiştirebilirsiniz */
    }
</style>
</head>
<body>
<h2>Genel İlk Yardım Bilgileri</h2>
<p>Herhangi bir kaza veya yaşamı tehlikeye düşüren bir durumda, sağlık görevlilerinin yardımı sağlanıncaya kadar,
    hayatın kurtarılması ya da durumun kötüye gitmesini önleyebilmek amacı ile olay yerinde, tıbbi araç gereç
    aranmaksızın, mevcut araç ve gereçlerle yapılan ilaçsız uygulamalardır.</p>
<p><strong>Acil tedavi nedir?</strong></p>
<p>Acil tedavi ünitelerinde, hasta/yaralılara doktor ve sağlık personeli tarafından yapılan tıbbi müdahalelerdir.</p>
<p><strong>İlkyardım ve acil tedavi arasındaki fark nedir?</strong></p>
<p>Acil tedavi bu konuda ehliyetli kişilerce gerekli donanımla yapılan müdahale olmasına karşın, ilkyardım bu konuda
    eğitim almış herkesin olayın olduğu yerde bulabildiği malzemeleri kullanarak yaptığı hayat kurtarıcı
    müdahaledir.</p>
<p><strong>İlkyardımcı kimdir?</strong></p>
<p>İlkyardım tanımında belirtilen amaç doğrultusunda hasta veya yaralıya tıbbi araç gereç aranmaksızın mevcut araç
    gereçlerle, ilaçsız uygulamaları yapan eğitim almış kişi ya da kişilerdir.</p>
<p><strong>İlkyardımın öncelikli amaçları nelerdir?</strong></p>
<ul>
    <li>Hayati tehlikenin ortadan kaldırılması,</li>
    <li>Yaşamsal fonksiyonların sürdürülmesinin sağlanması,</li>
    <li>Hasta/yaralının durumunun kötüleşmesinin önlenmesi,</li>
    <li>İyileşmenin kolaylaştırılması.</li>
</ul>
<p><strong>İlkyardımın temel uygulamaları nelerdir?</strong></p>
<p>İlkyardım temel uygulamaları Koruma, Bildirme, Kurtarma (KBK) olarak ifade edilir.</p>
<p><strong>Koruma:</strong></p>
<p>Kaza sonuçlarının ağırlaşmasını önlemek için olay yerinin değerlendirilmesini kapsar. En önemli işlem olay yerinde
    oluşabilecek tehlikeleri belirleyerek güvenli bir çevre oluşturmaktır.</p>
<p><strong>Bildirme:</strong></p>
<p>Olay / kaza mümkün olduğu kadar hızlı bir şekilde telefon veya diğer kişiler aracılığı ile gerekli yardım
    kuruluşlarına bildirilmelidir. Türkiye&#8217;de ilkyardım gerektiren her durumda telefon iletişimleri, 112 acil
    telefon numarası üzerinden gerçekleştirilir.</p>
<p><strong>112’nin aranması sırasında nelere dikkat edilmelidir?</strong></p>
<ul>
    <li>Sakin olunmalı ya da sakin olan bir kişinin araması sağlanmalı,</li>
    <li>112 merkezi tarafından sorulan sorulara net bir şekilde cevap verilmeli,</li>
    <li>Kesin yer ve adres bilgileri verilirken, olayın olduğu yere yakın bir caddenin ya da çok bilinen bir yerin adı
        verilmeli,
    </li>
    <li>Kimin, hangi numaradan aradığı bildirilmeli,</li>
    <li>Hasta/yaralı(lar)ın adı ve olayın tanımı yapılmalı,</li>
    <li>Hasta/yaralı sayısı ve durumu bildirilmeli,</li>
    <li>Eğer herhangi bir ilkyardım uygulaması yapıldıysa nasıl bir yardım verildiği belirtilmeli,</li>
    <li>112 hattında bilgi alan kişi, gerekli olan tüm bilgileri aldığını söyleyinceye kadar telefon kapatılmamalıdır.
    </li>
</ul>
<p><strong>Kurtarma (Müdahale):</strong></p>
<p>Olay yerinde hasta / yaralılara müdahale hızlı ancak sakin bir şekilde yapılmalıdır.</p>
<p><strong>İlkyardımcının müdahale ile ilgili öncelikli yapması gerekenler nelerdir?</strong></p>
<ul>
    <li>Hasta / yaralıların durumu değerlendirilir (ABC) ve öncelikli müdahale edilecekler belirlenir,</li>
    <li>Hasta/yaralının korku ve endişeleri giderilir,</li>
    <li>Hasta/yaralıya müdahalede yardımcı olacak kişiler organize edilir,</li>
    <li>Hasta/yaralının durumunun ağırlaşmasını önlemek için kendi kişisel olanakları ile gerekli müdahalelerde
        bulunulur,
    </li>
    <li>Kırıklara yerinde müdahale edilir,</li>
    <li>Hasta/yaralı sıcak tutulur,</li>
    <li>Hasta/yaralının yarasını görmesine izin verilmez,</li>
    <li>Hasta/yaralıyı hareket ettirmeden müdahale yapılır,</li>
    <li>Hasta/yaralının en uygun yöntemlerle en yakın sağlık kuruluşuna sevki sağlanır (112) (Ancak, ağırhasta/yaralı
        bir kişi hayati tehlikede olmadığı sürece asla yerinden kıpırdatılmamalıdır).
    </li>
</ul>
<p><strong>İlkyardımcının özellikleri nasıl olmalıdır?</strong></p>
<p>Olay yeri genellikle insanların telaşlı ve heyecanlı oldukları ortamlardır. Bu durumda ilkyardımcı sakin ve kararlı
    bir şekilde olayın sorumluluğunu alarak gerekli müdahaleleri doğru olarak yapmalıdır. Bunun için bir ilkyardımcıda
    aşağıdaki özelliklerin olması gerekmektedir:</p>
<ul>
    <li>İnsan vücudu ile ilgili temel bilgilere sahip olmalı,</li>
    <li>Önce kendi can güvenliğini korumalı,</li>
    <li>Sakin, kendine güvenli ve pratik olmalı,</li>
    <li>Eldeki olanakları değerlendirebilmeli,</li>
    <li>Olayı anında ve doğru olarak haber vermeli (112’yi aramak),</li>
    <li>Çevredeki kişileri organize edebilmeli ve onlardan yararlanabilmeli,</li>
    <li>İyi bir iletişim becerisine sahip olmalıdır.</li>
</ul>
<p><strong>Hayat kurtarma zinciri nedir?</strong></p>
<p>Hayat kurtarma zinciri 4 halkadan oluşur. Son iki halka ileri yaşam desteğine aittir ve ilkyardımcının görevi
    değildir.</p>
<p><strong>1. Halka</strong> &#8211; Sağlık kuruluşuna haber verilmesi</p>
<p><strong>2.Halka</strong> &#8211; Olay yerinde Temel Yaşam Desteği yapılması</p>
<p><strong>3.Halka</strong> &#8211; Ambulans ekiplerince müdahaleler yapılması</p>
<p><strong>4.Halka</strong> &#8211; Hastane acil servislerinde müdahale yapılmasıdır.</p>
<p><strong>İlkyardımın ABC si nedir?</strong></p>
<p>Bilinç kontrol edilmeli, bilinç kapalı ise aşağıdakiler hızla değerlendirilmelidir:</p>
<p><strong>A.</strong> Hava yolu açıklığının değerlendirilmesi<br/>
    <strong>B.</strong> Solunumun değerlendirilmesi ( Bak-Dinle-Hisset)<br/>
    <strong>C.</strong> Dolaşımın değerlendirilmesi (Şah damarından 5 saniye nabız alınarak yapılır)</p>
</body>
</html>